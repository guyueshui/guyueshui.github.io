---
title: "闻奇录·画工"
date: 2015-01-15
lastmod: 2020-03-25T11:11:45+08:00
keywords: []
categories: [随笔]
tags: [短评]
author: 《闻奇录》

---


唐进士赵颜，于画工处得一软障，图一妇人甚丽。颜谓画工曰：“世无其人也，如可令生，余愿纳为妻。”画工曰：“余神画也，此亦有名，曰真真。呼其名百日，昼夜不歇，即必应之。应则以百家彩灰酒灌之，必活。”颜如其言，遂呼之百日，昼夜不止。乃应曰：“诺”。急以百家彩灰酒灌之，遂呼之活。下步言笑，饮食如常。曰：“谢君召妾，妾愿事箕帚。”终岁，生一儿，年二岁，友人曰：“此妖也，必与君为患！余有神剑，可斩之。”其夕，乃遗颜剑。剑才及颜室。真真乃泣曰：“妾南岳地仙也，无何为人画妾之形，君又呼妾之名，既不夺君愿。君今疑妾，妾不可住。”言讫，携其子，却上软障，呕出先所饮百家彩灰酒。睹其障，唯添一孩子，皆是画焉。

叹曰：三年为妇，异心何出？世人如赵颜者，必福祸相消。运可持者，三年而已矣！然后祸报将至，其可奈何？
